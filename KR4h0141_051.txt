# -*- mode: mandoku-view; -*-
#+TITLE: 御定佩文齋詠物詩選
#+DATE: 2015-08-25 00:41:16.634716
#+PROPERTY: ID KR4h0141
#+PROPERTY: BASEEDITION WYG    
#+PROPERTY: JUAN 卷五十一
<pb:KR4h0141_WYG_051-1a>¶
　欽定四庫全書¶
御定佩文齋詠物詩選巻五十一¶
　　華山類¶
　　　五言古¶
　　　　行經太華　　　　　　　　(隋/)孔徳紹¶
　紛吾世網暇靈岳展幽尋寥廓風塵逺杳冥川谷深山¶
　昏五里霧日落二華隂疎峰起蓮葉危塞隠桃林何必¶
　東都外此處可抽簪¶
<pb:KR4h0141_WYG_051-1b>¶
　　　　華嶽　　　　　　　　　　(唐/)王　維¶
　西嶽出浮雲積翠在太清連天疑黛色百里遥青冥白¶
　日為之寒森沈華隂城昔聞乾坤閉造化生巨靈右足¶
　踏方山左手推削成天地忽開拆大河注東溟遂為西¶
　峙嶽雄雄鎮秦京大君包覆載至徳被羣生上帝佇昭¶
　告金天思奉迎神祗望幸久何獨禪云亭¶
　　　　過華隂　　　　　　　　　(唐/)王昌齡¶
　雲起太華山雲山互明滅東風始含景了了見松雪羈¶
<pb:KR4h0141_WYG_051-2a>¶
人感幽棲窅映轉竒絶欣然忘所疲永望吟不輟信宿¶
百餘里出關玩新月何意昨来心遇物遂遷别人生屢¶
如此何以肆愉悦¶
　　　望太華贈盧司倉　　　　　(唐/)陶　翰¶
行吏到西華乃觀三峰壯削成元氣中傑出天漢上如¶
有飛動色不知青冥狀巨靈安在哉厥跡猶可望方此¶
顧行旅末由飭仙裝蔥朧記星壇明滅數雲障良友垂¶
真契宿心所微尚敢投歸山吟霞徑一相訪¶
<pb:KR4h0141_WYG_051-2b>¶
　　　關門望華山　　　　　　　(唐/)劉長卿¶
客路瞻太華三峰髙際天夏雲亘百里合沓遥相連雷¶
雨飛半腹太陽在其巔翠微關上近瀑布林梢懸愛此¶
衆容秀能令西望偏徘徊忘暝色泱漭成隂烟曽是朝¶
百靈亦聞㑹羣仙瓊漿豈易挹毛女非空傳髣髴仍佇¶
想幽竒如眼前金天有清廟松柏隠蒼然¶
　　　華山西岡逰贈隠元叟　　　(唐/)顧　况¶
羣峯鬱初霽潑黛若鬟沐天風鼓唅呀揺撼千灌木木¶
<pb:KR4h0141_WYG_051-3a>¶
葉微墮黄石泉浄停緑危磴蘿薜牽廻歩入幽谷我心¶
寄青霞世事慙蒼鹿遂令巢許輩於焉謝塵俗想是悠¶
悠雲可契去留躅¶
　　　華山歌　　　　　　　　　(唐/)劉禹錫¶
洪爐作髙山元氣鼓其橐俄然神功就峻拔在寥廓靈¶
跡露指爪殺氣見稜角凡木不敢生神仙聿来託天資¶
帝王宅以我為關鑰能令下國人不見換神骨髙山固¶
無限如此方為嶽丈夫無特達雖貴猶碌碌¶
<pb:KR4h0141_WYG_051-3b>¶
　　五言律¶
　　　觀華嶽　　　　　　　　　(唐/)祖　詠¶
西入秦關口南瞻驛路連彩雲生闕下松柏到祠邉作¶
鎮當官道雄都俯大川危峰徑上處彷彿有神仙¶
　　　送田卓入華山　　　　　　(唐/)賈島¶
幽深足暮蟬驚覺石床眠瀑布五千仭草堂瀑布邉壇¶
松涓滴露嶽月泬寥天鶴過君須看上頭應有仙¶
　　　馬戴居華山因寄　　　　　　賈　島¶
<pb:KR4h0141_WYG_051-4a>¶
玉女洗頭盆孤髙不可言瀑流蓮嶽頂河注華山根絶¶
雀林藏鶻無人境有猿秋蟾纔過雨石上古松門¶
　　　華山　　　　　　　　　　(唐/)張　喬¶
誰將倚天劒削出倚天峰衆水背流急他山相向重樹¶
黏青靄合崖夹白雲濃一夜盆傾雨前湫起毒龍¶
　　　華山上方　　　　　　　　(唐/)裴　説¶
獨上上方上立髙聊稱心氣衝雲易黑影落縣多隂有¶
雪草不萎無風松自吟㑹當求大藥他日復追尋¶
<pb:KR4h0141_WYG_051-4b>¶
　　五言排律¶
　　　途經華嶽　　　　　　　　(唐/)明　皇¶
飭駕去京邑鳴鑾指洛川循途經太華廻蹕蹔周旋翠¶
㟧留斜影懸巖冒夕烟四方皆石壁五位配金天彷彿¶
看髙掌依稀聽子先終當銘嵗月從此記靈仙¶
　　　奉和聖製途經華嶽應制　　(唐/)張　説¶
西嶽鎮皇京中峰入太清玉鑾重嶺應緹騎薄雲迎霽¶
日懸髙掌寒空映削成軒㳺㑹神處漢幸望仙情舊廟¶
<pb:KR4h0141_WYG_051-5a>¶
青林古新碑緑字生羣臣願封岱還駕勒鴻名¶
　　　華山　　　　　　　　　　(唐/)鄭　谷¶
峭壁聳巍巍晴嵐染近畿孤髙不可狀圖寫盡應非絶¶
頂神仙㑹半空鸞鶴歸雲臺分逺靄樹谷隠斜暉墜石¶
連村響狂雷發廟威氣中寒渭濶影外白樓微雲對蓮¶
花落泉横露掌飛乳懸危磴滑樵徹上方稀澹泊生真¶
趣逍遥息世機野花明澗路春蘚澀松圍逺洞時聞磬¶
羣僧晝掩扉他年洗塵骨香火願相依¶
<pb:KR4h0141_WYG_051-5b>¶
　　　華山　　　　　　　　　　(唐/)張　喬¶
青蒼河一隅氣狀杳難圖卓傑三峰出髙竒四嶽無力¶
疑擎上界勢獨壓中區衆水東西走羣山逺近趨天廻¶
諸宿照地聳百靈扶石壁烟霞麗龍潭雨雹麤澄凝臨¶
甸服險固束神都淺覺川原異深應日月殊鶴歸青靄¶
合仙去白雲孤瀑溜斜飛凍松長倒挂枮毎来探洞穴¶
不擬返江湖儻有芝田種巖間老一夫¶
　　七言律¶
<pb:KR4h0141_WYG_051-6a>¶
　　　行經華隂　　　　　　　　(唐/)崔　顥¶
岧嶤太華俯咸京天外三峰削不成武帝祠前雲欲散¶
仙人掌上雨初晴河山北枕秦關險驛樹西連漢畤平¶
借問路傍名利客無如此處學長生¶
　　　望嶽　　　　　　　　　　(唐/)杜　甫¶
西嶽崚嶒聳處尊諸峰羅立似兒孫安得仙人九節杖¶
拄到玉女洗頭盆車箱入谷無歸路箭括通天有一門¶
稍待秋風凉冷後髙尋白帝問真源¶
<pb:KR4h0141_WYG_051-6b>¶
　　　華山　　　　　　　　　　(唐/)李　洞¶
碧山長凍地長秋日夕泉源聒華州萬户烟侵關令宅¶
四時雲在使君樓風驅雷電臨河震鶴引神仙出月逰¶
峰頂髙眠靈藥熟自無霜雪入人頭¶
　　　華山　　　　　　　　　　(元/)張　翔¶
三峰雲滿紫芝田十丈花開玉井蓮白帝真源深固地¶
金精灝氣逺浮天一杯滄海波揺月九㸃齊州樹帶烟¶
千首新詩百壺酒醉来騎鶴訪羣仙¶
<pb:KR4h0141_WYG_051-7a>¶
　　　華山　　　　　　　　　　(明/)朱志&KR2318;¶
萬仞巍峩出自然巨靈手劈是何年三峰秀出雲霄外¶
一掌髙擎日月邉李白問天登絶頂陳搏傲世隠危巔¶
何當穏步長梯上摘取峰頭玉井蓮¶
　　　華山石關　　　　　　　　(明/)王　履¶
裂石為關似洞門天慳神秀此相分不曽臨澗先眠石¶
未暇登峰且看雲鳥哢只從中界斷松聲專許上方聞¶
誰人更似周徴士不怕鍾山孔氏文¶
<pb:KR4h0141_WYG_051-7b>¶
　　　華山和唐崔顥韻　　　　　(明/)楊　榮¶
巍峩西嶽峙咸京天削芙蓉畫不成勢逼雲霄撐日月¶
氣通川澤候隂晴秦關北去天垂險漢畤西臨砥類平¶
回首武皇祠下路行人過盡暮烟生¶
　　　登華至青柯坪紀勝　　　　(明/)陳于陛¶
偶從靈岳訪真源秀挿青冥勢自尊潭底五龍盤地軸¶
崖端雙鶩劃天門攀蘿欲借金仙掌散髪宜窺玉女盆¶
自有芙蓉三尺在蓮花十丈豈須論¶
<pb:KR4h0141_WYG_051-8a>¶
　　　其二¶
望中烟朶氣佳哉疑是三神海上来坼峡霾雲髙士卧¶
峭峰削壁巨靈開銀河倒瀉晴飛雨石鼓髙懸晝殷雷¶
願結茅亭依玉井不愁蕊笈閟丹臺¶
　　　其三¶
兩度仙坪廻俗駕烟霞絶巘興難忘欲憑芒屩青藜杖¶
更裹黄精白石糧掌上芙蓉嚢五露池頭沆瀣挹三漿¶
還應坐嘯中峰頂手摘明星瞰太荒¶
<pb:KR4h0141_WYG_051-8b>¶
　　　其四¶
鐵索金梯苦未攀半山臺榭亦開顔秦城北漠寒烟外¶
漢闕南山夕照間雲棧千盤平若薺龍門一曲細如環¶
竒逰恨不通仙史紫氣空留百二關¶
　　五言絶句¶
　　　華山　　　　　　　　　　(宋/)寇　準¶
只有天在上更無山與齊舉頭紅日近回首白雲低¶
　　　華山　　　　　　　　　　(金/)王特起¶
<pb:KR4h0141_WYG_051-9a>¶
三峰盤地軸一水落天紳造化無遺巧丹青總失真¶
　　　登華　　　　　　　　　　(明/)葉　禄¶
華嶽仙人掌擎天日月髙乳山叢雜處渾不露纎毫¶
　　七言絶句¶
　　　和錢華州題少華清光絶句　(唐/)白居易¶
髙情雅韻三峰守主領清光管白雲自笑亦曽為刺史¶
蘇州肥膩不如君¶
　　　雲開見華山　　　　　　　(唐/)李　頻¶
<pb:KR4h0141_WYG_051-9b>¶
夹道人家水竹間馬頭山色畫應難天公故故開雲幕¶
乞與蓮峰仔細看¶
　　　望毛女峰　　　　　　　　(唐/)陸　暢¶
我種東峰千葉蓮此峯毛女始求仙今朝暗筭當時事¶
已是人間七萬年¶
　　　太華　　　　　　　　　　(明/)劉　基¶
石屏御道鳥飛廻漢帝親封玉檢来灝氣滿空清似水¶
芙蓉直上九天開¶
<pb:KR4h0141_WYG_051-10a>¶
　　　　華山雜興　　　　　　　　(明/)孫應鰲¶
　玉女窗開眼界明仙童肅隊奏鸞笙海雲初散蓬莱色¶
　人在蒼龍背上行¶
　　　　其二¶
　拂枕隠眠延露石開襟長嘯蔚藍天盡驅虎豹耕南畝¶
　種出黄精養夀年¶
　¶
　¶
<pb:KR4h0141_WYG_051-10b>¶
　¶
　¶
　¶
　¶
　¶
　¶
　¶
御定佩文齋詠物詩選巻五十一¶
