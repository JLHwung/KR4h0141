# -*- mode: mandoku-view; -*-
#+TITLE: 御定佩文齋詠物詩選
#+DATE: 2015-08-25 00:41:17.214900
#+PROPERTY: ID KR4h0141
#+PROPERTY: BASEEDITION WYG    
#+PROPERTY: JUAN 卷八十六
<pb:KR4h0141_WYG_086-1a>¶
　欽定四庫全書¶
御定佩文齋詠物詩選卷八十六¶
　　江類¶
　　　五言古¶
　　　　江皐曲　　　　　　　　　(齊/)王　融¶
　林斷山更續洲盡江復開雲峰帝鄉起水源桐柏來¶
　　　　赴荆州泊三江口　　　　　(梁/)元　帝¶
　渉江望行旅金鉦間綵斿水際含天色虹光入浪浮栁¶
<pb:KR4h0141_WYG_086-1b>¶
　條恒拂岸花氣盡薰舟叢林多故社單戍有危樓疉鼓¶
　隨朱鷺長簫應紫驑蓮舟夾羽氅畫舸覆緹油榜歌殊¶
　未息於此泛安流¶
　　　　奉和晩日揚子江應教　　　(隋/)栁　&KR0559;¶
　大江都㑹所長洲有舊名西流控岷蜀東汎邇蓬瀛未¶
　覩纖羅動先聽逺濤聲空濛雲色晦浹疉浪花生欲知¶
　暮雨歇當觀飛斾輕¶
　　　　奉和晚日揚子江應制　　　　栁　&KR1618;¶
<pb:KR4h0141_WYG_086-2a>¶
詰旦金鐃發驂駕出城闉鮮雲臨葆葢細艸藉斑輪千¶
里煙霞色四望江山春梅風吹落蕊酒雨減輕塵日斜¶
歡未畢睿想良非一風生疉浪起霧捲孤帆出掞藻麗¶
繁星髙論光朝日空美鄒枚侣終謝淵雲筆¶
　　　入郴江　　　　　　　　　(隋/)薛道衡¶
仗節遵嚴㑹揚舲泝急流征途非白馬水勢類黄牛跳¶
波鳴石磧濺沬擁沙洲岸廻槎倒轉灘長船却浮緣崖¶
頻斷挽挂壁屢移鈎還憶青絲騎東方來上頭¶
<pb:KR4h0141_WYG_086-2b>¶
　　　荆門浮舟望蜀江　　　　　(唐/)李　白¶
春水月峽來浮舟望安極正見桃花流依然錦江色江¶
色緑且明茫茫與天平逶迤巴山盡揺曵楚雲行雪照¶
聚沙鴈花飛出谷鸎芳洲却已轉碧樹森森迎流目浦¶
煙夕揚帆海月生江陵識遥火應到渚宫城¶
　　　晩次荆江　　　　　　　　(唐/)戎　昱¶
孤舟大江水水渉無昏曙雨暗迷津時雲生望鄉處漁¶
翁閒自樂樵客紛多慮秋色湖上山歸心日邊樹徒稱¶
<pb:KR4h0141_WYG_086-3a>¶
竹箭美未得楓林趣向夕垂釣還吾從落潮去¶
　　　晩渡揚子江却寄江南親故　(唐/)權德輿¶
返照滿寒流輕舟任揺蕩支頥見千里煙景非一狀逺¶
岫有無中片帆風水上天清去鳥滅浦逈寒沙漲樹晩¶
疉秋嵐江空飜宿浪胸中千萬慮對此一清曠回首碧¶
雲深佳人不可望¶
　　　江色　　　　　　　　　　(明/)陶　安¶
竹屋晨啓關江色直飛入空碧壓几案隂隂四壁濕玻¶
<pb:KR4h0141_WYG_086-3b>¶
瓈作天地泠然手可挹萬象隨升降元氣動呼吸臨岸¶
歩觀漲石堦没千級岷巴與湘漢衆水大會集合流東¶
北去海水亦起立¶
　　　晩晴江上　　　　　　　　(明/)汪廣洋¶
江上鴨頭緑楚山螺髻青鷓鴣啼不盡花發樹𠖇𠖇微¶
風泛蘭槳落日過松亭勝境思彌愜漁歌隨處聽¶
　　七言古¶
　　　江南弄　　　　　　　　　(唐/)李　賀¶
<pb:KR4h0141_WYG_086-4a>¶
江中綠霧起凉波天上疉巘紅嵯峨水風浦雲生老竹¶
渚暝蒲帆如一幅鱸魚千頭酒百斛酒中倒卧南山緑¶
呉歈越吟未終曲江上團團帖寒玉¶
　　五言律¶
　　　詠江　　　　　　　　　　(唐/)李　嶠¶
日夕三江望靈潮萬里㢠霞津錦浪動月浦練花開湍¶
似黄牛去濤從白馬來英靈已傑出誰識卿雲才¶
　　　夜渡江　　　　　　　　　(唐/)姚　崇¶
<pb:KR4h0141_WYG_086-4b>¶
夜渚帶浮煙蒼茫晦逺天舟輕不覺動纜急始知牽聽¶
草遥尋岸聞香暗識蓮惟看孤帆影常似客心懸¶
　　　自豫章南還江上作　　　　(唐/)張九齡¶
歸去南江水磷磷見底清轉逢空闊處聊洗滯畱情浦¶
樹遥如待江鷗近若迎津途别有趣况乃濯吾纓¶
　　　春江晩景　　　　　　　　　張九齡¶
江林皆秀發雲日復相鮮征客那逢此春心益渺然興¶
來祗自得佳處莫能傳薄暮津亭下餘花落客船¶
<pb:KR4h0141_WYG_086-5a>¶
　　　渡揚子江　　　　　　　　(唐/)孟浩然¶
桂楫中流望空波兩畔明林開揚子驛山出潤州城海¶
盡邊隂静江寒朔吹生更聞楓葉下淅瀝度秋聲¶
　　　泊揚子江岸　　　　　　　(唐/)祖　詠¶
纔入維揚郡鄉關此路遥林藏初過雨風退欲歸潮江¶
火明沙岸雲帆礙浦橋客衣今日薄寒氣近來饒¶
　　　長江　　　　　　　　　　(唐/)杜　甫¶
浩浩終不息乃知東極臨衆流歸海意萬國奉君心色¶
<pb:KR4h0141_WYG_086-5b>¶
借瀟湘闊聲驅灔澦深未辭添霧雨接上遇衣襟¶
　　　渡江　　　　　　　　　　　杜　甫¶
春江不可渡二月已風濤舟楫敧斜疾魚龍偃卧高渚¶
花張素錦汀草亂青袍戲問埀綸客悠悠見汝曹¶
　　　巴水　　　　　　　　　　唐白居易¶
城下巴江水春來似麴塵軟沙如渭曲斜岸憶天津影¶
蘸新黄栁香浮小白蘋臨流搔首坐惆悵為何人¶
　　　新春江次　　　　　　　　　白居易¶
<pb:KR4h0141_WYG_086-6a>¶
浦乾潮未應堤濕凍初消粉片粧梅朶金絲刷栁條鴨¶
頭新綠水鴈齒小紅橋莫怪珂聲碎春來五馬驕¶
　　　新安江行　　　　　　　　(唐/)章八元¶
江源南去永野渡暫維艄古戍懸魚網空林露鳥巢雪¶
晴山脊見沙淺浪㾗交自笑無媒者逢人即解嘲¶
　　　鄭尚書新開涪江　　　　　(唐/)賈　島¶
岸鑿青山破江開白浪寒日沈源出海春至草生灘梓¶
匠防波溢蓬仙畏水乾從今疏決後任雨滯峰巒¶
<pb:KR4h0141_WYG_086-6b>¶
　　　其二¶
不侵南畝務已㧞北江流涪水方移岸潯陽有到舟潭¶
澄初搗藥波動乍垂鈎山可疏三里從知歴億秋¶
　　　秋日富春江行　　　　　　(唐/)羅　隱¶
逺岸平如翦澄江靜似鋪紫鱗仙客馭金顆李衡奴冷¶
疉千山闊清函萬象殊嚴陵亦高見歸卧是良圖¶
　　　宿巴江　　　　　　　　　　僧栖蟾¶
江聲五千里㵼碧急於弦不覺日又夜争敎人少年一¶
<pb:KR4h0141_WYG_086-7a>¶
汀巫峽月兩岸子規天山影似相伴依依到客船¶
　　　長蘆江口　　　　　　　　(宋/)梅堯臣¶
風駕晩潮急浪頭相趂過水歸𤓰步小船下秣陵多鷗¶
舞不停翅燕飛輕貼波今來學楚客薄暮愛漁歌¶
　　　吳江　　　　　　　　　　(宋/)王安石¶
莽莽昔登臨秋風一散襟地畱孤嶼小天入五湖深柑¶
橘無千里魚鰕有萬金吾雖輕范蠡終欲此幽尋¶
　　　冐雨登擬峴臺觀江漲　　　(宋/)陸　游¶
<pb:KR4h0141_WYG_086-7b>¶
雨氣分千嶂江聲撼萬家雲飜一天墨浪蹴半空花噴¶
薄侵虛閣低昻泛斷槎壯游思夙昔乗醉下三巴¶
　　　泊舟湘岸　　　　　　　　(元/)李　材¶
長沙今在眼青草舊知名二月風檣疾三湘雪浪平藤¶
深帝子廟花發定王城莫㰕江南岸啼䳌處處聲¶
　　　入桐江　　　　　　　　　(明/)徐中行¶
奔流千折下峭壁兩崖分樵徑衝江雨漁舟宿嶺雲布¶
帆林杪見水碓月中聞獨有披裘客千秋不可羣¶
<pb:KR4h0141_WYG_086-8a>¶
　　五言排律¶
　　　江上有懐　　　　　　　　(唐/)孫　逖¶
秋水明川路輕舟轉石圻霜多山橘熟寒至浦禽稀飛¶
席乗風勢廻流蕩日暉晝行疑海若夕夢識江妃野霽¶
看吳盡天長望洛非不知何歳月一似暮潮歸¶
　　　歳暮自廣江至新興往復中題峽山寺¶
　　　　　　　　　　　　　　　(唐/)許　渾¶
宻樹分蒼壁長谿抱碧岑山風聞鶴逺潭日見魚深松¶
<pb:KR4h0141_WYG_086-8b>¶
葢環清韻榕根架綠隂洞丁多斵石蠻女半淘金南浦¶
驚春至西樓送月沈江流不過嶺何處寄歸音¶
　　七言律¶
　　　春江　　　　　　　　　　(唐/)白居易¶
炎凉昏曉苦推遷不覺忠州已二年閉閣只聽朝暮鼓¶
上樓空望往來船鶯聲誘引來花下艸色勾畱坐水邊¶
唯有春江看未厭縈沙遶石綠潺湲¶
　　　春日遊嘉陵江　　　　　　(唐/)劉　滄¶
<pb:KR4h0141_WYG_086-9a>¶
獨泛扁舟映綠楊嘉陵江水色蒼蒼行看芳草故鄉逺¶
坐對落花春日長曲岸危檣移渡影暮天栖鳥入山光¶
今來誰識東歸意把酒閒吟思洛陽¶
　　　江邊吟　　　　　　　　　(唐/)李　中¶
風暖汀洲吟興生逺山如畫雨新晴殘陽影裏水東注¶
芳草煙中人獨行閃閃酒帘招醉客深深綠樹隱啼鶯¶
盤桓漁舎忘歸去雲静髙空月又明¶
　　　京口江際弄水　　　　　　(宋/)徐　鉉¶
<pb:KR4h0141_WYG_086-9b>¶
退公求静獨臨川揚子江南二月天百尺翠屏甘露閣¶
數帆晴日海門船波澄獺石寒如玉草接汀蘋綠似煙¶
安得乗槎更東去十洲風外弄潺湲¶
　　　初出真州泛大江作　　　　(宋/)歐陽脩¶
孤舟日日去無窮行色蒼茫杳靄中山浦轉㠶迷向背¶
夜江看斗辨西東滮田漸下雲間鴈霜日初丹水上楓¶
蓴菜鱸魚方有味逺來猶喜及秋風¶
　　　樊江　　　　　　　　　　(宋/)陸　㳺¶
<pb:KR4h0141_WYG_086-10a>¶
手中一巻養魚經又向樊江上草亭朝雨染成新漲綠¶
春煙淡盡逺山青榜舟不厭頻來往岸幘常須半醉醒¶
賦罷新詩自髙詠滿汀鷗鷺欲忘形¶
　　　車駕渡江　　　　　　　　(明/)曽　棨¶
朱旗畫㦸擁晴沙錦纜牙檣照眼花佳氣迥浮江北樹¶
曉光初絢海東霞雲中鸞鳳扶丹轂水底魚龍識翠華¶
不用臨流羡天塹只今四海盡為家¶
　　　車駕渡江　　　　　　　　(明/)周　忱¶
<pb:KR4h0141_WYG_086-10b>¶
柳色臨江輦路長葳蕤遥望翠華張衣冠隔岸催鵷序¶
舸艦中流列鴈行魚躍蒼波瞻御座鳥啼春樹識天香¶
時廵百度稽虞典不奏横汾禮樂章¶
　　　送童士琦瑞州府判賦得蜀江¶
　　　　　　　　　　　　　　　(明/)楊　愼¶
瑞州城下蜀江流風物依然似故丘秪道靈源千里合¶
不知仙跡幾年畱分符逺汎星槎去負弩真如晝錦遊¶
别後懐人更懐土煩君時一到滄洲¶
<pb:KR4h0141_WYG_086-11a>¶
　　　嘉陵江　　　　　　　　　　楊　愼¶
嘉陵江水向西流亂石驚灘夜未休巖畔蒼藤懸日月¶
岸邊瑶艸記春秋版居未變先秦俗刳木猶疑太古舟¶
三十六程知近逺試憑髙處望刀州¶
　　　秋江晩望　　　　　　　　(明/)蔡　羽¶
沙頭雲樹鬱依依晩稻吹香紫蠏肥露白秋江鷗一夢¶
月明寒樹鴈雙歸篷窓剪燭孤彈劒草屋禁風靜掩扉¶
滄海十年空短鬢青山未返薜蘿衣¶
<pb:KR4h0141_WYG_086-11b>¶
　　七言排律¶
　　　次韻履仁春江即事　　　　(明/)文徵明¶
二月江南黄鳥鳴春江千里綠波平朱甍碧瓦參差去¶
水荇蘭苕次第生風外鞦韆何處笑日斜鐘鼔隔花晴¶
洞庭煙靄孤舟逺茂苑芳菲萬井明唱斷竹枝空復恨¶
流連芳草不勝情何時載酒横塘去共聽呉娃打漿聲¶
　　　長江萬里圖　　　　　　　(明/)楊　愼¶
五才坎德迥靈長萬里岷山始濫觴流漢天廻經灔澦¶
<pb:KR4h0141_WYG_086-12a>¶
盤渦谷轉下柴桑揚瀾左蠡層潭府大壑歸虛廣莫鄉¶
天遣陽侯分淼淼帝咨神禹畫茫茫青岑翠觀鮫人館¶
水碧金膏龍伯堂景浴陽烏朝旭早燄燃隂火夜霞光¶
煙寒星散三洲樹風軟雲飛百尺檣鶴子鳬雛喧澍雨¶
紋螺錦蚌暎翔陽籠筒津鼓驚浮客欸乃漁歌屬赧郎¶
泗磬石鐘鏘島嶼輕漣蘋彩媚滄浪投鞭堪笑符堅䇿¶
靜練難賡謝朓章彩鷁退飛休借問白鷗浩蕩信徜徉¶
　　五言絶句¶
<pb:KR4h0141_WYG_086-12b>¶
　　　宿建德江　　　　　　　　(唐/)孟浩然¶
移舟泊煙渚日暮客愁新野曠天低樹江清月近人¶
　　　春江曲　　　　　　　　　(唐/)張仲素¶
揺漾越江春相將采白蘋歸時不覺夜出浦月隨人¶
　　　其二¶
家寄征河岸征人幾歳遊不知潮水信每日到沙頭¶
　　　江行　　　　　　　　　　(唐/)栁中庸¶
繁隂乍隱洲落葉初飛浦瀟瀟楚客帆暮入寒江雨¶
<pb:KR4h0141_WYG_086-13a>¶
　　　江上　　　　　　　　　　(唐/)顧　况¶
江清白鳥斜蕩槳罥蘋花聽唱菱歌晩㢠塘月照沙¶
　　　泛瑞安江風濤貼然　　　　(宋/)陸　游¶
俯仰兩青空舟行明鏡中蓬萊定不逺正要一颿風¶
　　　長江萬里圖　　　　　　　(元/)丁鶴年¶
長嘯還江國遲回别海鄉春潮如有意相送過潯陽¶
　　　其二¶
長江千萬里何處是儂鄉忽見晴川樹依稀認漢陽¶
<pb:KR4h0141_WYG_086-13b>¶
　　七言絶句¶
　　　渡浙江　　　　　　　　　(唐/)盧　綸¶
前船後船未相及五兩頭平北風急飛沙捲地日色昏¶
一半征帆浪花濕¶
　　　晴江秋望　　　　　　　　(唐/)崔季卿¶
八月長江萬里晴千帆一道帶風輕盡日不分天水色¶
洞庭南是岳陽城¶
　　　建昌江　　　　　　　　　(唐/)白居易¶
<pb:KR4h0141_WYG_086-14a>¶
建昌江水縣門前立馬敎人喚渡船忽似往年歸蔡渡¶
艸風沙雨渭河邉¶
　　　暮江吟　　　　　　　　　　白居易¶
一道殘陽鋪水中半江瑟瑟半江紅可憐九月初三夜¶
露似真珠月似弓¶
　　　嘉陵江　　　　　　　　　(唐/)元　稹¶
秦人唯識秦中水長想呉江與蜀江今日嘉川驛樓下¶
可憐如練遶明忩¶
<pb:KR4h0141_WYG_086-14b>¶
　　　其二¶
千里嘉陵江水聲何年重遶此江行只應添得清宵夢¶
時見滿江流月明¶
　　　望喜驛别嘉陵江水二絶　　(唐/)李商隱¶
嘉陵江水此東流望喜樓中憶閬州若到閬州還赴海¶
閬州應更有髙樓¶
　　　其二¶
千里嘉陵江水色含煙帶月碧于藍今朝相送東流後¶
<pb:KR4h0141_WYG_086-15a>¶
猶自驅車更向南¶
　　　江東　　　　　　　　　　　李啇隱¶
驚魚潑刺燕翩翾獨自江東上釣船今日春光太飄蕩¶
謝家輕絮沈郎錢¶
　　　江上偶見絶句　　　　　　(唐/)杜　牧¶
楚鄉寒食橘花時野渡臨風駐綵旗草色連雲人去住¶
水紋如縠燕差池¶
　　　泛楚江　　　　　　　　　(唐/)崔　塗¶
<pb:KR4h0141_WYG_086-15b>¶
九重城外家書逺百里洲前客棹還金印碧幢如見問¶
一生安稳是長閒¶
　　　嘉陵江　　　　　　　　　(唐/)薛　逢¶
借問嘉陵江水湄百川東去爾西之但敎清淺源流在¶
得路朝宗㑹有期¶
　　　江行西望　　　　　　　　(唐/)韋　莊¶
西望長安白日遥半年無事駐蘭橈欲將張翰秋江雨¶
畫作屏風寄鮑昭¶
<pb:KR4h0141_WYG_086-16a>¶
　　　泛呉淞江　　　　　　　　(宋/)王禹偁¶
葦篷疎薄漏斜陽半日孤吟未過江唯有鷺鷥知我意¶
時時翹足對船忩¶
　　　秋江寫望　　　　　　　　(宋/)林　逋¶
蒼茫沙觜鷺鷥眠片水無㾗浸碧天最愛蘆花經雨後¶
一篷煙火飯漁船¶
　　　二月一日曉渡太和江　　　(宋/)楊萬里¶
綠楊接葉杏交花嫩水新生尚露沙過了春江偶回首¶
<pb:KR4h0141_WYG_086-16b>¶
隔江一岸好人家¶
　　　曹娥江　　　　　　　　　(元/)韓　性¶
隔岸檣竿著暮鴉待舟人立渡頭沙數拳寒石生雲氣¶
一半斜陽有浪花¶
　　　江上　　　　　　　　　　(元/)黄　庚¶
江上支笻眼界寛夕陽影裏水雲寒憑誰說與閒鷗鷺¶
借我魚磯把釣竿¶
　　　題秋江圖　　　　　　　　(元/)倪　瓚¶
<pb:KR4h0141_WYG_086-17a>¶
　長江秋色渺無邊鴻雁來時水拍天七十二灣明月夜¶
　荻花楓葉覆漁船¶
　　　　江上　　　　　　　　　　(明/)陳憲章¶
　水逺煙濃白鳥低數峰青鎻夕陽西隔波莫是仙源否¶
　恰到波心路巳迷¶
　¶
　¶
　¶
<pb:KR4h0141_WYG_086-17b>¶
　¶
　¶
　¶
　¶
　¶
　¶
　¶
御定佩文齋詠物詩選巻八十六¶
