# -*- mode: mandoku-view; -*-
#+TITLE: 御定佩文齋詠物詩選
#+DATE: 2015-08-25 00:41:17.955753
#+PROPERTY: ID KR4h0141
#+PROPERTY: BASEEDITION WYG    
#+PROPERTY: JUAN 卷一百二十五
<pb:KR4h0141_WYG_125-1a>¶
　欽定四庫全書¶
御定佩文齋詠物詩選卷一百二十五¶
　　橋梁類¶
　　　五言古¶
　　　　賦得橋　　　　　　　　　(梁/)簡文帝¶
　浮梁既衝險通波信可陵乘空寫渭石跨岸擬河冰斜¶
　䦨隱濁霧布影入清澠方知歌緑水無待榜蒼鷹¶
　　　　石橋　　　　　　　　　　　簡文帝¶
<pb:KR4h0141_WYG_125-1b>¶
　惠子臨濠上秦王見海神寫虹便欲飲圖星逼似眞¶
　　　　夕望江橋示蕭諮議楊建康江主簿¶
　　　　　　　　　　　　　　　　(梁/)何　遜¶
　夕鳥已西度殘霞亦半消風聲動密竹水影漾長橋旅¶
　人多憂思寒江復寂寥爾情深鞏洛予念返漁樵何因¶
　適歸願分路一揚鑣¶
　　　　石橋　　　　　　　　　　(梁/)庾肩吾¶
　秦王金作柱漢帝玉為闌仙人飛徃易道士出歸難¶
<pb:KR4h0141_WYG_125-2a>¶
　　　渡岸橋　　　　　　　　　(陳/)隂　鏗¶
畫橋長且曲傍險復憑流寫虹晴尚飲圖星晝不收跨¶
波連斷岸接路上危樓欄髙荷不及池清影自浮何必¶
横南渡方復似牽牛¶
　　　和庾司水修渭橋　　　　(北周/)王　褎¶
東流仰天漢南渡似牽牛長堤通甬道飛梁跨造舟使¶
者開金堰太守擁河流廣陵候濤水荆峽望陽侯波生¶
從故舶沙漲湧新洲天星識辯對檢玉應沈鉤空悅浮¶
<pb:KR4h0141_WYG_125-2b>¶
雲賦非復採蓮謳¶
　　　忝在司水看治渭橋　　　(北周/)庾　信¶
大夫叅下位司職渭之陽富平移鐵鎖甘泉運石梁跨¶
虹連絶岸浮黿續斷航春洲鸚鵡色流水桃花香星精¶
逢漢帝釣叟值周王平堤石岸直髙堰栁隂長羨言杜¶
元凱河橋獨舉觴¶
　　　題石橋　　　　　　　　　(唐/)韋應物¶
逺學臨海嶠横此莓苔石郡齋三四峯如有靈仙跡方¶
<pb:KR4h0141_WYG_125-3a>¶
愁暮雲滑始照寒池碧自與幽人期逍遥竟朝夕¶
　　　苦竹橋　　　　　　　　　(唐/)柳宗元¶
危橋屬幽徑繚繞穿疎林迸籜分苦節輕筠抱虚心俯¶
瞰涓涓流仰聆蕭蕭吟差池下煙日嘲唽鳴山禽諒無¶
要津用棲息有餘音¶
　　　棲賢院三峽橋　　　　　　(宋/)朱　子¶
兩岸蒼壁對直下成斗絶一水從中來湧潏知㡬折石¶
梁據其㑹迎望逺明滅倐至走長蛟捷來翻素雪聲雄¶
<pb:KR4h0141_WYG_125-3b>¶
萬霹靂勢倒千嵽嵲足掉不自持魂驚詎堪說老仙有¶
妙句千古擅竒崛尚想化鶴來乘流弄明月¶
　　七言古¶
　　　髙橋行　　　　　　　　　(明/)曹學佺¶
東西有湖相競白只隔湖中一片石石橋湖水照人行¶
幽意盈盈動日夕坐來水滿月亦多月在兩湖誰作波¶
波香羨煞採蓮曲却見長江帆影過¶
　　五言律¶
<pb:KR4h0141_WYG_125-4a>¶
　　　賦橋　　　　　　　　　　(唐/)張文琮¶
造舟浮渭日鞭石表秦初星文遥瀉漢虹勢尚凌虚巳¶
授文成履空題武騎書别有臨濠上棲偃獨觀魚¶
　　　詠橋　　　　　　　　　　(唐/)李　嶠¶
烏鵲塡應滿黄公去不歸勢疑虹始見形似鴈初飛妙¶
應七星制髙分半月輝秦皇空構石仙島逺難依¶
　　　天津橋東旬宴得歌字韻　　(唐/)張九齡¶
清洛象天河東流形勝多朝來逢宴喜春盡却姸和泉¶
<pb:KR4h0141_WYG_125-4b>¶
鮪歡時躍林鶯醉裏歌賜恩頻若此為樂奈人何¶
　　　登平望橋下作　　　　　　(唐/)顔眞卿¶
登橋試長望望極與天平際海蒹葭色終朝鳬鴈聲近¶
山全髣髴逺水忽微明更覽諸公作知髙題柱名¶
　　　離蕪湖至觀頭橋　　　　　(宋/)梅堯臣¶
江口泊來久菰蒲長舊苖爭雛洲鵲鬪遺子浦魚跳宿¶
岸欣逢戍歸船競趂潮時時望鄉樹已恨白雲遥¶
　　　過青城題索橋　　　　　　(宋/)范成大¶
<pb:KR4h0141_WYG_125-5a>¶
織簟勻鋪面排繩強架空染人髙曬帛獵户逺張罿薄¶
薄難承雨翻翻不受風何時將蜀客東下看垂虹¶
　　　河橋成　　　　　　　　　(金/)李俊民¶
預積他山木重新兩岸隄龍依天上卧虹傍水心低不¶
假鞭秦石何勞立蜀犀落成應有日誰向柱先題¶
　　　宿三閘　　　　　　　　　(元/)貢　奎¶
小市人家簇扁舟晚色清山危傾地勢閘險著溝聲岸¶
石篙存迹谿風樹引情明朝順流去萬里眼初明¶
<pb:KR4h0141_WYG_125-5b>¶
　　　寶帶橋　　　　　　　　　(元/)僧善住¶
運得他山石還將石作梁直從隄上去横跨水中央白¶
鷺下秋色蒼龍浮夕陽濤聲當夜起併入榜歌長¶
　　　青橋　　　　　　　　　　(明/)楊　愼¶
閣道盤雲棧郵亭枕水涯猿猱臨客路雞犬隔仙家風¶
起青丘樹春迷玉洞花旅懷今日豁停幰問褒斜¶
　　　髙梁橋　　　　　　　　　(明/)袁宗道¶
覓寺休辭逺逢僧不厭多一泓春水疾十里栁風和香¶
<pb:KR4h0141_WYG_125-6a>¶
霧迷車騎花枝耀綺羅半生塵土胃滌浣頼清波¶
　　五言排律¶
　　　和李相公留守題漕上新橋六韻¶
　　　　　　　　　　　　　　　(唐/)白居易¶
選石鋪新路安橋壓古堤似從銀漢下落傍玉川西影¶
定闌干倒標髙華表齊煙開虹半見月冷鶴雙棲材映¶
䕫龍小功嫌元凱低從容濟世後餘力及黔黎¶
　　七言律¶
<pb:KR4h0141_WYG_125-6b>¶
　　　陪李七司馬皁江上觀造竹橋即日成徃來之¶
　　　　人免冬寒入水聊題短作簡李公¶
　　　　　　　　　　　　　　　(唐/)杜　甫¶
伐竹為橋結搆同褰裳不渉徃來通天寒白鶴歸華表¶
日落青龍見水中顧我老非題柱客知君才是濟川功¶
合歡却笑千年事驅石何時到海東¶
　　　曉上天津橋閒望偶逢盧郎中張員外攜酒同¶
　　　　傾　　　　　　　　　　(唐/)白居易¶
<pb:KR4h0141_WYG_125-7a>¶
上陽宮裏曉鐘後天津橋頭殘月前空闊境疑非下界¶
飄颻身似在寥天星河隱映初生日樓閣蔥蘢半出煙¶
此處相逢傾一盞始知地上有神仙¶
　　　天津橋　　　　　　　　　(唐/)白居易¶
津橋東北斗亭西到此令人詩思迷眉月晩生神女浦¶
臉波春傍窈娘堤栁絲嫋嫋風繰出草縷茸茸雨剪齊¶
報道前驅少呼喝恐驚黄鳥不成啼¶
　　　之石橋　　　　　　　　　(宋/)韓　維¶
<pb:KR4h0141_WYG_125-7b>¶
聞道西橋水樹間不辭驅馬涉風煙疎籬老屋臨官道¶
瘦棘荒茅蔽石田欲下鳴鴉盤木末逺來驚雉落山前¶
瓢中幸有邨醪美不怕春寒雨滿川¶
　　　過宜福橋　　　　　　　　(宋/)楊萬里¶
水鄉澤國最輸農無旱無乾只有豐碧豆密爭桑䕃底¶
緑荷雜出稻花中是田是沼渾難辨何地何邨不一同¶
若使明年無種子却愁閒煞雨和風¶
　　　惠安橋　　　　　　　　　(元/)貢　奎¶
<pb:KR4h0141_WYG_125-8a>¶
涔陽山水壯南州千尺飛梁連去郵蛟鱷翻濤聲吼夜¶
虹霓分雨氣横秋險疑雲棧通車馬髙比銀河挾女牛¶
鉅萬功成書太史絶勝舟楫濟中流¶
　　　過長橋書所見　　　　　　(元/)曹伯啓¶
栁如青幟導姑蘇橋若垂虹飲太湖渺渺天光接波浪¶
凄凄秋色上菰蒲行囊只剰新詩稿身世端如古畫圖¶
獨倚危闌追徃事鴈銜霜信下平蕪¶
　　　次韻馬昂夫總管飲仙橋詩　(元/)僧大訢¶
<pb:KR4h0141_WYG_125-8b>¶
鐵鎖髙懸隔杳冥仙橋有路上瑤京夜凉暗覺潜蛟動¶
曉色微看素練平坤極尚遺神禹力山靈空識祖龍名¶
爛柯舊事凴誰問石柱題詩薜荔生¶
　　　海子橋　　　　　　　　　(明/)曽　棨¶
鯨海遥通一水長滄波深處石為梁平鋪碧甃連馳道¶
倒瀉銀河入苑牆晴緑乍添垂栁色春流時泛落花香¶
微茫迥隔蓬萊島不放飛塵入建章¶
　　五言絶句¶
<pb:KR4h0141_WYG_125-9a>¶
　　　板橋　　　　　　　　　　(唐/)錢　起¶
靜宜樵隱度逺與車馬隔有時行藥來喜遇歸山客¶
　　　板橋　　　　　　　　　　(唐/)司空曙¶
横遮野水石前帶荒邨道來徃見行人清風栁隂好¶
　　　上洛橋　　　　　　　　　(唐/)李　益¶
金谷園中栁春來似舞腰何堪好風景獨上洛陽橋¶
　　　方橋　　　　　　　　　　(唐/)韓　愈¶
非閣復非船可居兼可過君欲問方橋方橋如是作¶
<pb:KR4h0141_WYG_125-9b>¶
　　　梯橋　　　　　　　　　　　韓　愈¶
乍似上青冥初疑躡菡萏自無飛仙骨欲渡何由敢¶
　　　青橋夜宿　　　　　　　　(明/)楊　愼¶
驛亭臨白水石榻滿蒼苔逺客渾無夢江聲枕上來¶
　　七言絶句¶
　　　臯橋　　　　　　　　　　(唐/)皮日休¶
臯橋依舊緑楊中閭里猶生隱士風惟我到來居上館¶
不知何道勝梁鴻¶
<pb:KR4h0141_WYG_125-10a>¶
　　　奉和臯橋　　　　　　　　(唐/)陸龜䝉¶
横絶春流架斷虹憑欄猶想五噫風今來未必非梁孟¶
却是無人繼伯通¶
　　　乘公橋作　　　　　　　　(宋/)林　逋¶
晩峯横碧樹梢紅數榜漁罾水影中憶得江南曽看著¶
巨然名畫在屏風¶
　　　過神助橋亭　　　　　　　(宋/)楊萬里¶
下轎渾將野店看只驚脚底水聲寒不知竹外長江近¶
<pb:KR4h0141_WYG_125-10b>¶
忽有髙桅出寸竿¶
　　　曉坐荷橋　　　　　　　　　楊萬里¶
碧玉山邊白鳥鳴緑楊風裏翠荷聲草花踏碎教人惜¶
為勒芒鞵欵欵行¶
　　　横橋阻水　　　　　　　　(元/)胡天游¶
浮江積雨水連天楊栁依依一釣船白髪篙師多意氣¶
向人先索渡江錢¶
　　　泊垂虹橋口占　　　　　　(元/)顧　瑛¶
<pb:KR4h0141_WYG_125-11a>¶
三江之水太湖東激浪輕舟疾若風白鳥羣飛煙樹末¶
青山多在雪花中¶
　　　其二¶
江風吹颿倏數里野花笑人應獨行更湏對雪開金&KR0678;¶
要聽鄰船搊玉筝¶
　　　楓橋夜泊　　　　　　　　(明/)髙　啓¶
烏啼霜月夜寥寥回首離城尚未遥正是思家起頭夜¶
逺鐘孤棹宿楓橋¶
<pb:KR4h0141_WYG_125-11b>¶
　　　望丹陽郭經楊子橋　　　　(明/)鎦　炳¶
暖風晴日丹陽郭處處東風是舊遊記得杏花寒食候¶
紫簫紅袖宿江樓¶
　　　長橋　　　　　　　　　　(明/)蘇大年¶
緑隂髙樹映清潭一舸夷猶酒半酣最愛西城城下路¶
長橋煙雨似江南¶
　　　題吳江垂虹橋　　　　　　(明/)林　鴻¶
雲帆秋晩過垂虹落日鯨波動逺風欲借仙家遼海鶴¶
<pb:KR4h0141_WYG_125-12a>¶
　月明吹笛水晶宫¶
　　　　華隂駐馬橋　　　　　　　(明/)程本立¶
　絶谷層關路屈盤斜岡側嶂石巑岏今朝駐馬橋邊立¶
　華嶽三峯正面看¶
　　　　斷橋分手　　　　　　　　(明/)史　鑑¶
　近水人家半掩扉兩山樓閣尚斜暉斷橋無數垂楊栁¶
　總被遊人折漸稀¶
　　　　于役江鄉歸經板橋　　　　(明/)楊　愼¶
<pb:KR4h0141_WYG_125-12b>¶
　千里長征不憚遥解鞍明日問歸橈眞如謝朓宣城路¶
　南浦新林過板橋¶
　　　　板橋　　　　　　　　　　(明/)曹學佺¶
　兩岸人家傍栁條𤣥暉遺跡自蕭蕭曽為一夜青山客¶
　未得無情過板橋¶
　¶
　¶
御定佩文齋詠物詩選卷一百二十五¶
