# -*- mode: mandoku-view; -*-
#+TITLE: 御定佩文齋詠物詩選
#+DATE: 2015-08-25 00:41:21.988127
#+PROPERTY: ID KR4h0141
#+PROPERTY: BASEEDITION WYG    
#+PROPERTY: JUAN 卷二百九十六
<pb:KR4h0141_WYG_296-1a>¶
　欽定四庫全書¶
御定佩文齋詠物詩選巻二百九十六¶
　　桃花類¶
　　　五言古¶
　　　　初桃　　　　　　　　　　(梁/)簡文帝¶
　初桃麗新彩照地吐其芳枝間留紫燕葉裏發輕香飛¶
　花入露井交榦拂華堂若映窗前栁懸疑紅粉粧¶
　　　　奉和詠龍門桃花　　　　(北齊/)蕭　慤¶
<pb:KR4h0141_WYG_296-1b>¶
　舊聞開露井今見植龍門樹少知非塞花髙異少源論¶
　時應未發故欲影歸軒祗言輕摘罷猶勝逐風翻¶
　　　　晩桃　　　　　　　　　　(唐/)劉長卿¶
　四月深澗底桃花方欲然寧知地勢下遂使春風偏此¶
　意頗堪惜無言誰與傳過時君未賞空媚幽林前¶
　　　　桃花　　　　　　　　　　(宋/)韓　駒¶
　桃花如羙人服飾靚以豐徘徊顧香影似為恱已容數¶
　枝有餘妍窈窕禁苑中¶
<pb:KR4h0141_WYG_296-2a>¶
　　　桃園春暁　　　　　　　　(明/)仁　宗¶
曙光猶未分芳園露華炫碧桃千萬樹鮮妍如錦絢隔¶
林鶯語滑兩兩間闗囀掖垣將啓扉漏箭傳聲逺花底¶
候宫車更覺東風軟¶
　　七言古¶
　　　桃源行　　　　　　　　　(唐/)王　維¶
漁舟逐水愛山春兩岸桃花夾去津坐㸔紅樹不知逺¶
行盡青谿不見人山口潛行始隈隩山開曠望旋平陸¶
<pb:KR4h0141_WYG_296-2b>¶
遥㸔一處攢雲樹近入千家㪚花竹樵客初傳漢姓名¶
居人未改秦衣服居人共住武陵源還從物外起田園¶
月明松下房櫳静日出雲中雞犬喧驚聞俗客爭來集¶
競引還家問都邑平明閭巷掃花開薄暮漁樵乗水入¶
初因避地去人間及至成仙遂不還峽裏誰知有人事¶
世中遥望空雲山不疑靈境難聞見塵心未盡思鄉縣¶
出洞無論隔山水辭家終擬長游衍自謂經過舊不迷¶
安知峰壑今來變當時只記入山深青谿㡬曲到雲林¶
<pb:KR4h0141_WYG_296-3a>¶
春來遍是桃花水不辨仙源何處尋¶
　　　南家桃　　　　　　　　　(唐/)元　稹¶
南家桃樹深紅色日照露光看不得樹小花狂風易吹¶
一夜風吹滿牆北離人自有經年别眼前落花心歎息¶
更待明年花滿枝一年迢逓空相憶¶
　　五言律¶
　　　詠桃　　　　　　　　　　(唐/)太　宗¶
禁苑春暉麗花蹊綺樹粧綴條深淺色㸃露参差光向¶
<pb:KR4h0141_WYG_296-3b>¶
日分千笑迎風共一香如何仙嶺側獨秀隠遥芳¶
　　　桃　　　　　　　　　　　(唐/)李　嶠¶
獨有成蹊處穠華發井旁山風凝笑臉朝露沍啼粧隠¶
士顏應改仙人露漸長還欣上林苑千嵗奉君王¶
　　　廨中見桃花南枝已開北枝未發因寄杜副端¶
　　　　　　　　　　　　　　　(唐/)劉長卿¶
何意同根本開花每後時應緣去日逺獨自發春遲結¶
實恩難忘無言恨豈知年光不可待空羡向南枝¶
<pb:KR4h0141_WYG_296-4a>¶
　　　小桃園　　　　　　　　　(唐/)李商隠¶
竟日小桃園休寒亦未暄坐鶯當酒重送客出牆繁啼¶
久艶粉薄舞多香雪翻猶憐未圓月先出照黄昏¶
　　　鄰家桃花　　　　　　　　(明/)髙　啓¶
春色東家出相窺似有心曲垣遮自短别院閉還深影¶
動疑人折香揺妒蝶尋好風時解意吹片拂羅襟¶
　　　桃　　　　　　　　　　　(明/)方九功¶
一曲桃園樹平沙十里春落花紅勝錦藉草綠如茵野¶
<pb:KR4h0141_WYG_296-4b>¶
興邀詩伴邨沽覓酒鄰怕逢漁父問疑是避秦人¶
　　五言排律¶
　　　桃花　　　　　　　　　　(唐/)薛　能¶
秀氣自天鍾千年豈昜逢開齊全未落繁極欲相重冷¶
濕朝如淡晴乾午更濃風光新社燕時節舊春農籬落¶
欹臨竹亭臺盛間松亂緣堪羡蟻深入不如蜂有影宜¶
暄煦無言自冶容洞連非俗世谿靜接仙蹤子熟河應¶
變根盤土已封西王潛愛惜東朔盗過從醉席眠英好¶
<pb:KR4h0141_WYG_296-5a>¶
題詩戀景慵芳菲聊一望何必在臨卭¶
　　七言律¶
　　　晩桃花　　　　　　　　　(唐/)白居昜¶
一樹紅桃亞拂池竹遮松蔭晩開時非因斜日無由見¶
不是閒人豈得知寒地生材遺校昜貧家養女嫁常遲¶
春深欲落誰憐惜白侍郎來折一枝¶
　　　緋桃　　　　　　　　　　(唐/)唐彦謙¶
短墻荒圃四無鄰烈火緋桃照地春坐久好風休掩袂¶
<pb:KR4h0141_WYG_296-5b>¶
夜來㣲雨已沾巾敢同俗態期青眼似有微詞動綘脣¶
盡日更無鄉井念此時何必見秦人¶
　　　緋桃花　　　　　　　　　(唐/)李咸用¶
茫茫天意為誰留深染夭桃備勝逰未醉已知醒後憶¶
欲開先為落時愁癡蛾亂撲燈難滅躍鯉傍驚電不収¶
何事梨花空似雪也稱春色是悠悠¶
　　　桃花　　　　　　　　　　(唐/)李　中¶
祗應紅杏是知音灼灼偏宜間竹陰㡬樹半開金谷曉¶
<pb:KR4h0141_WYG_296-6a>¶
一谿齊綻武陵深艶舒百葉時皆重子熟千年事莫尋¶
誰歩宋牆明月下好香和影上衣襟¶
　　　館中桃花　　　　　　　　(宋/)孔武仲¶
蓬壺深絶鏁芳菲初見仙桃第一枝天近自應風景别¶
春長莫恨化工遲相重朱户人稀到半掩香苞蝶未知¶
想像江南今盛發亦經頻雨稍離披¶
　　　桃花　　　　　　　　　　(元/)馬　臻¶
淺碧繁紅又滿枝化工消息本無機艶滋曉露鶯揺落¶
<pb:KR4h0141_WYG_296-6b>¶
香漬春泥燕掠歸金谷園中芳草在𤣥都觀裏昔人非¶
自從雲隔天台路劉阮如今夢亦稀¶
　　　碧桃　　　　　　　　　　(元/)黄石翁¶
洗盡嬌紅出翠帷玉人無語背斜暉緑華前度通仙譜¶
天水何年染素衣宴罷瑶池春夢斷影寒姑射夜深歸¶
禁煙時節多風雨莫遣繁英一片飛¶
　　　詠谿上所栽桃　　　　　　(明/)袁　凱¶
桃樹移栽近淺沙呼兒挿竹䕶欹斜秋來擬喫垂埀實¶
<pb:KR4h0141_WYG_296-7a>¶
春到還看浩浩花旋置酒旗深處挂更將漁艇宻邊遮¶
老夫未是文章手故少新詩對客誇¶
　　　桃　　　　　　　　　　　(明/)吳　寛¶
城南春色暁移來粧㸃園林錦作堆嫩綠不須將葉認¶
淡紅已是當花開𤣥都自發劉郎詠幽谷還教謝判栽¶
此日公門深似許晝長高鎻正掄材¶
　　　桃花　　　　　　　　　　(明/)申時行¶
萬山廽合似天台二月桃花已徧開映水却疑乗浪煖¶
<pb:KR4h0141_WYG_296-7b>¶
緣崖故是倚雲栽亂紅飛雨沾衣袂碎錦分霞入酒杯¶
漫道武陵仙路逺探竒有客問津來¶
　　　詠紅白桃花　　　　　　　(明/)陳　鴻¶
䨇艶如從露井看妝分濃淡映雕欄玉膚中酒冰綃薄¶
粉面窺人鏡障寒杏雨並隨窗外度梨雲同入帳中殘¶
膽瓶不是餘香在定訝珊瑚間木難¶
　　五言絶句¶
　　　入百丈澗見桃花晩開　　　(唐/)劉長卿¶
<pb:KR4h0141_WYG_296-8a>¶
百丈深澗裏過時花欲妍應緣地勢下遂使春風偏¶
　　　桃塢　　　　　　　　　　(唐/)韋處厚¶
噴日舒紅錦通蹊茂綠陰終期王母摘不羡武陵深¶
　　　桃䲧　　　　　　　　　　(唐/)張　籍¶
春塢桃花發多將野客逰日西殊未㪚看望酒缸頭¶
　　　嘲桃　　　　　　　　　　(唐/)李商隠¶
無頼夭桃面平明露井東春風為開了却擬笑春風¶
　　　桃　　　　　　　　　　　(宋/)王十朋¶
<pb:KR4h0141_WYG_296-8b>¶
在處飄紅雨臨窗照夕陽何時清禁裏一醉伴仙郎¶
　　　桃蹊　　　　　　　　　　(宋/)朱　子¶
澗裏春泉響種桃泉上頭爛紅紛委地未肯出山流¶
　　　桃　　　　　　　　　　　(宋/)崔德符¶
殘夜迷春暁夭桃怯夜寒何人未粧洗先傍玉闌干¶
　　　壺中二色桃花　　　　　　(明/)楊　基¶
素頰映紅腮西園共折來憐渠竟先落知是最先開¶
　　七言絶句¶
<pb:KR4h0141_WYG_296-9a>¶
　　　侍宴桃花園詠桃花應制　　(唐/)李　乂¶
綺萼成蹊遍苑芳紅英撲地滿筵香莫將秋宴傳王母¶
來比春華壽聖皇¶
　　　從宴桃花園詠桃花應制　　(唐/)趙彦伯¶
紅萼競然春苑曙䒠茸新色御筵開長年願奉西王宴¶
近侍慚無東朔才¶
　　　侍宴桃花園詠桃花應制　　(唐/)蘇　頲¶
桃花灼灼有光輝無數成蹊㸃更飛為見芳林含笑待¶
<pb:KR4h0141_WYG_296-9b>¶
遂同温樹不言歸¶
　　　桃花園馬上應制　　　　　(唐/)張　說¶
林間艶色驕天馬苑裏穠華伴麗人願逐南風飛帝席¶
年年含笑舞青春¶
　　　蕭八明府寔處覓桃栽　　　(唐/)杜　甫¶
奉乞桃栽一百根春前為送浣花邨河陽縣裏雖無數¶
濯錦江邊未滿園¶
　　　崦裏桃花　　　　　　　　(唐/)顧　况¶
<pb:KR4h0141_WYG_296-10a>¶
崦裏桃花逢女冠林間杏葉落仙壇老人方授上清籙¶
夜聼歩虛山月寒¶
　　　題百葉桃花　　　　　　　(唐/)韓　愈¶
百葉䨇桃晚更紅窺窗映竹見玲瓏應知侍史歸天上¶
故伴仙郎宿禁中¶
　　　大林寺桃花　　　　　　　(唐/)白居昜¶
人間四月芳菲盡山寺桃花始盛開長恨春歸無覓處¶
不知轉入此中來¶
<pb:KR4h0141_WYG_296-10b>¶
　　　下邽莊南桃花　　　　　　　白居昜¶
邨南無限桃花發唯我多情獨自來日暮風吹紅滿地¶
無人觧惜為誰開¶
　　　寄題忠州小樓桃花　　　　　白居易¶
再遊巫峽知何日總是秦人說向誰長憶小樓風月夜¶
紅䦨干外兩三枝¶
　　　桃花　　　　　　　　　　(唐/)元　稹¶
芙蓉脂肉綠雲鬟罨畫樓臺青黛山千樹桃花萬年藥¶
<pb:KR4h0141_WYG_296-11a>¶
不知何事憶人間¶
　　　亞枝紅(往嵗與樂天曽於郭家亭子竹林中見/亞枝紅桃花半在池水自後數年不復)¶
　　　　(記得忽於褒城驛池岸竹間/見之宛如舊物深所愴然)　元　稹¶
平陽池上亞枝紅悵望山郵事事同還向萬竿深竹裏¶
一枝渾卧碧流中¶
　　　玩新桃花　　　　　　　　(唐/)施肩吾¶
幾歎紅桃開未得忽驚造化新粧飾一種同霑榮盛時¶
偏荷清光借顔色¶
<pb:KR4h0141_WYG_296-11b>¶
　　　桃花　　　　　　　　　　(唐/)白敏中¶
千朶穠芳倚樹斜一枝枝綴亂雲霞慿君莫厭臨風看¶
占斷春光是此花¶
　　　酬王秀才桃花園見寄　　　(唐/)杜　牧¶
桃滿西園淑景催幾多紅艶淺深開此花不逐谿流出¶
晉客無因入洞來¶
　　　千秋嶺下　　　　　　　　(唐/)趙　嘏¶
知有巖前萬樹桃未逢揺落思空勞年年盛發無人見¶
<pb:KR4h0141_WYG_296-12a>¶
三十六谿春水高¶
　　　小遊仙詩　　　　　　　　(唐/)曹　唐¶
閒來洞口等劉君緩歩輕擡玉線裠旋擘桃花擲流水¶
更無言語倚彤雲¶
　　　桃花　　　　　　　　　　(唐/)周　朴¶
桃花春色煖先開明媚誰人不看來可惜狂風吹落後¶
殷紅片片㸃莓苔¶
　　　移桃栽　　　　　　　　　(唐/)司空圖¶
<pb:KR4h0141_WYG_296-12b>¶
獨臨官道昜傷摧從遣春風恣意開禪客笑移山上看¶
流鶯直到檻前來¶
　　　小桃　　　　　　　　　　(唐/)鄭　谷¶
和煙和雨遮敷水映竹映邨連灞橋撩亂春風耐寒冷¶
到頭贏得杏花嬌¶
　　　桃花　　　　　　　　　　(唐/)吳　融¶
滿樹和嬌爛熳紅萬枝丹彩灼春融何當結作千年實¶
將示人間造化工¶
<pb:KR4h0141_WYG_296-13a>¶
　　　桃蹊　　　　　　　　　　(唐/)陸希聲¶
芳草霏霏遍地齊桃花脈脈自成蹊也知百舌多言語¶
住向春風盡意啼¶
　　　桃花谷　　　　　　　　　　陸希聲¶
君陽山下足春風滿谷仙桃照水紅何必武陵源上去¶
澗邊好過落花中¶
　　　桃花行　　　　　　　　　(唐/)闕　名¶
源水叢花無數開丹跗紅萼間青梅從今結子三千嵗¶
<pb:KR4h0141_WYG_296-13b>¶
預喜仙遊復摘來¶
　　　途次葉縣觀千葉桃花　　　(宋/)陶　弼¶
三月官桃滿上林一花千萼費春心葉公城外襄河北¶
一樹無人色更深¶
　　　嘗桃　　　　　　　　　　(宋/)楊萬里¶
金桃兩飣照銀杯一是栽花一買來香味比嘗無兩様¶
人情畢竟愛親栽¶
　　　桃　　　　　　　　　　　(宋/)曽裘父¶
<pb:KR4h0141_WYG_296-14a>¶
衣裁緗纈態纎穠猶在瑶池午醉中嫌近清明時節冷¶
趂渠新火一番紅¶
　　　桃　　　　　　　　　　　(金/)段繼昌¶
一谿流水走青蛇春在江邊漁父家竹外寒梅看欲盡¶
清香移入小桃花¶
　　　舟行青谿道中入歙　　　　(元/)方　回¶
蕨拳欲動茗抽芽節近清明路近家五日緩行三百里¶
夾谿随處有桃花¶
<pb:KR4h0141_WYG_296-14b>¶
　　　小桃　　　　　　　　　　(元/)王　惲¶
梅粉飄零栁未煙一枝春色獨當軒今年盼得紅苞拆¶
風雪禁持第幾番¶
　　　碧桃花　　　　　　　　　(元/)張𢎞範¶
應是𤣥都觀裏仙為嫌白淡厭紅蔫故栽一種新顏色¶
疑是飛仙墜翠鈿¶
　　　題舜舉折枝桃　　　　　　(元/)趙孟頫¶
醉裏春歸尋不得眼明忽見折枝花向來飛蓋西園夜¶
<pb:KR4h0141_WYG_296-15a>¶
萬燭高燒照爛霞¶
　　　題宋徽宗獻壽桃圖　　　　(元/)栁　貫¶
青鳥銜書昨夜來蟠桃如斗核如杯蓬萊殿上三千壽¶
不及春風夢已囬¶
　　　書扇寄玉嵒在瑶芳所書是日食金桃¶
　　　　　　　　　　　　　　　(元/)楊維楨¶
昨日追随阿母遊錦袍人在紫雲樓譜傳玉笛俄相許¶
果出金桃不外求¶
<pb:KR4h0141_WYG_296-15b>¶
　　　桃　　　　　　　　　　　(明/)張　新¶
緑淺紅深醉眼濃殢人何處不迷蹤飛時莫浪随流水¶
自有春濤可化龍¶
　　　桃花　　　　　　　　　　(明/)陳憲章¶
雲鎻千峰雨未開桃花流水更天台劉郎莫記歸時路¶
只許劉郎一度來¶
　　　桃花圖　　　　　　　　　(明/)岳　岱¶
竹林深處有桃花一半春風一半遮尚憶春來三日醉¶
<pb:KR4h0141_WYG_296-16a>¶
暁煙疎雨卧山家¶
　　　婁塘里桃蹊即事　　　　　(明/)婁　堅¶
雨洗臙脂風捲霞醒來零落醉時花殘尊好為輕陰盡¶
一片澄波隔絳紗¶
　　　其二¶
無數亂紅看不足碧潭還對一枝斜春光欲去誰留得¶
水面浮來幾落花¶
　　　詠上苑桃花　　　　　　　(明/)陶望齡¶
<pb:KR4h0141_WYG_296-16b>¶
度索山頭駐彩霞蓬萊宫闕即仙家共傳西苑千秋實¶
已著東風一樹花¶
　　　題劉松年桃花山水　　　　(明/)僧德祥¶
杳無雞犬有人家夾水山高路不賒劉阮别來頻甲子¶
年年春雨送桃花¶
　　　遊西洞庭　　　　　　　　　僧德祥¶
玉柱金庭在洞中當時誰道有毛公人間白髪三千丈¶
只見桃花一片紅¶
<pb:KR4h0141_WYG_296-17a>¶
　¶
　¶
　¶
　¶
　¶
　¶
　¶
　¶
<pb:KR4h0141_WYG_296-17b>¶
　¶
　¶
　¶
　¶
　¶
　¶
　¶
御定佩文齋詠物詩選卷二百九十六¶
