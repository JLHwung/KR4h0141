# -*- mode: mandoku-view; -*-
#+TITLE: 御定佩文齋詠物詩選
#+DATE: 2015-08-25 00:41:19.916352
#+PROPERTY: ID KR4h0141
#+PROPERTY: BASEEDITION WYG    
#+PROPERTY: JUAN 卷二百十八
<pb:KR4h0141_WYG_218-1a>¶
　欽定四庫全書¶
御定佩文齋詠物詩選巻二百十八¶
　　寢具類¶
　　　四言古¶
　　　　六安枕銘　　　　　　　　(漢/)崔　駰¶
　枕有規矩恭一其徳承元寧躬終始不忒¶
　　　　瓌材枕箴　　　　　　　　(漢/)張　紘¶
　彧彧其文馥馥其芬出自幽阻升于氊茵允瓌允麗惟¶
<pb:KR4h0141_WYG_218-1b>¶
　淑惟珍安安文枕貳彼弁冠冠御于晝枕式于昏代作¶
　充用榮巳寧身興寢有節適性和神¶
　　　五言古¶
　　　　詠帳　　　　　　　　　　(梁/)沈　約¶
　甲帳垂和璧螭雲張桂宮隋珠既吐耀翠被復含風¶
　　　　白石枕　　　　　　　　　(唐/)錢　起¶
　琢珉勝水碧所貴素且貞曽無白圭玷不作浮磬鳴捧¶
　来太陽前一片新冰清沈沈風憲地待爾秋巳至璞堅¶
<pb:KR4h0141_WYG_218-2a>¶
難為功誰怨晩成器比徳無磷緇論交亦如此¶
　　　齋中有獸皮茵偶成詠　　　(唐/)羊士諤¶
逸才豈凡獸服猛愚人得山澤生異姿䝉茸蔚佳色青¶
氊持與藉重錦裁為飾臥閣幸相宜溫然承宴息¶
　　　呂居仁恵建昌紙被　　　　(宋/)劉子翬¶
寒聲晩移林殘臘無幾日髙人擁楮眠攣巻意自適素¶
風含混沌春煦回呼吸餘温偶見分来自芝蘭室乍舒¶
魄流輝忽捲潮無迹未能澡余心媿此一衾白嘗聞盱¶
<pb:KR4h0141_WYG_218-2b>¶
江藤蒼崖走虬屈採之霜露秋漚以滄浪色粉身從澼¶
絖蛻骨齊麗密乃知瑩然姿故自漸陶出治物猶貴精¶
治心豈宜逸平生感交逰耳剽非無得精神隨事分内¶
省殊未力寸隂捐巳多老矣将何及自從得此衾夢覺¶
常惕惕清如夷齊鄰粹若淵騫覿獨警發鏗鍧邪思戢¶
毫忽勿謂絶知聞虚闈百靈集鼎鬴或存戒韋弦亦規¶
失則知君子恵所以勵䝉塞¶
　　　賦永上人紙帳　　　　　　(明/)髙　啟¶
<pb:KR4h0141_WYG_218-3a>¶
剡藤裁素幬坐使諸塵隔冬室自生温寒窗屢更白不¶
隨直省被長覆棲禪簀思曽雪夜時宿伴山中客¶
　　七言古(附長短句/)¶
　　　鄭羣贈簟　　　　　　　　(唐/)韓　愈¶
蘄州笛竹天下知鄭君所寳尤瓌竒擕来當晝不得臥¶
一府傳看黄琉璃體堅色淨又蔵節盡眼凝滑無瑕疵¶
法曹貧賤衆所易腰腹空大何能為自從五月困暑濕¶
如坐深甑遭蒸炊手摩袖拂心語口曼膚多汗真相宜¶
<pb:KR4h0141_WYG_218-3b>¶
日暮歸来獨惆悵有賣直欲傾家貲誰謂故人知我意¶
巻送八尺含風漪呼奴掃地鋪未了光彩照耀驚童兒¶
青蠅側翅蚤蝨避肅肅疑有清飇吹倒身甘寢百疾愈¶
却願天日恒炎曦明珠青玉不足報贈子相好無時衰¶
　　　夜㑹問荅　　　　　　　　(唐/)皮日休¶
錦鯨薦(張賁/問)碧香紅膩承君宴幾度閒眠却覺来彩鱗¶
飛出雲濤面¶
　　　寄蘄簟與蒲傳正　　　　　(宋/)蘇　軾¶
<pb:KR4h0141_WYG_218-4a>¶
蘭谿美箭不成笛離離玉筯排霜脊千溝萬縷自生風¶
入手未開先慘慄公家列屋閑蛾睂珠簾不動花隂移¶
霧帳銀牀初破睡牙籖玉軸坐彈棊東坡病叟長覊旅¶
凍卧飢吟似飢䑕倚賴春風洗破衾一夜雪寒披故絮¶
火冷燈清誰復知孤舟兒女自嚘咿皇天何時返炎燠¶
愧此八尺黄琉璃願君淨掃清香閣卧聽風漪聲滿榻¶
習習還從兩腋生請公乘此朝閶闔¶
　　　歐陽晦夫恵琴枕　　　　　　蘇　軾¶
<pb:KR4h0141_WYG_218-4b>¶
中郎不眠仰看屋得此古椽圍尺竹輪囷濩落非笛用¶
剖作袖琴徽軫足流傳幾處到淵明卧枕綸巾酒新漉¶
孤鸞别鶴誰復聞鼻息齁齁自成曲¶
　　　湖南有大竹世號貓頭取以作枕仍為賦詩¶
　　　　　　　　　　　　　　　(宋/)韓　駒¶
湖南人家養貍奴夜出相乳肥其膚買魚穿栁不䝉聘¶
深蹲地底老欲枯誰将作枕置榻上擁腫似慣眠氍毹¶
慵便玉枕分巳無孫生洗耳非良圖茅齋紙帳施團蒲¶
<pb:KR4h0141_WYG_218-5a>¶
與我同歸夜相娱更長月黑試拊卧䑕目尚爾驚睢盱¶
坐令先生春睡美夢魂直繞赤沙湖更煩黄妳好看取¶
走入旁舍無人呼¶
　　　紙帳歌和全初上人韻并簡劉光朝¶
　　　　　　　　　　　　　　　　　(元/)陳　泰¶
道人於事百不聞歲晩鶴骨誰相溫禪牀蠒光薄如霧¶
宜月宜霜復宜露夢回蘄竹生清寒五月幻得梅花看¶
初疑脆膜輕無力一片凝秋剡中色道人巧手天機深¶
<pb:KR4h0141_WYG_218-5b>¶
兩杵獨伴階蛩吟卷舒似聽桔葉音珍重莫遣煙煤侵¶
百年富貴誰能免錦幄彤廬語恩怨可憐老楮歲寒心¶
用舍在吾難自薦君不見燕山穹廬氊百幅狎坐圍春¶
醉紅玉道人不學製戎衣空煮南山卧茅屋安知幕天¶
席地一希夷長共青山白雲宿¶
　　　警枕詞(吴越王錢鏐自少在軍中夜未嘗寐倦極則就/圓木小枕或枕大鈴寐熟輙欹而寤名曰警枕)¶
　　　　　　　　　　　　　　　　　(元/)楊維楨¶
不睡龍醒復醒珊瑚圓木揺金鈴五花寳簟芙蓉屏銅¶
<pb:KR4h0141_WYG_218-6a>¶
盤雪粉香淺清樓牆銅彈飛霹靂夜半更奴起辟易圓¶
木功無與敵吴越封疆平地闢四世三王安衽席¶
　　　詠紙被　　　　　　　　　(明/)龔　詡¶
紙衾方幅六七尺厚軟輕溫膩而白霜天雪夜最相宜¶
不使寒侵獨眠客老夫得此良多年舊物寳愛同青氊¶
不論素罽出南海豈羨文錦来西川受用將圖此生過¶
爭奈義孫要與阿翁相伴卧阿翁夜夜苦丁寧莫學惡¶
睡驕兒輕踏破¶
<pb:KR4h0141_WYG_218-6b>¶
　　五言律¶
　　　牀　　　　　　　　　　　(唐/)李　嶠¶
傳聞有象牀疇昔獻君王玳瑁千金起珊瑚七寳裝桂¶
筵含柏馥蘭席拂沈香願奉羅幃夜長承秋月光¶
　　　旅枕　　　　　　　　　　(宋/)孔武仲¶
旅枕春風底翛然一夢驚漏移清禁逺天入小窗明桂¶
玉梁園費山椒楚客情蕭條過百五猶有賣花聲¶
　　　送椰心簟與劉使君　　　　(宋/)戴復古¶
<pb:KR4h0141_WYG_218-7a>¶
適有椰心席殷勤持贈君来從三嶼國織作五花文凉¶
暖宜冬夏清光隔垢氛桃笙與蘄簟優劣迥然分¶
　　五言排律¶
　　　寄蘄州簟與元九因題　　　(唐/)白居易¶
笛竹出蘄春霜刀劈翠筠織成雙鎻簟寄與獨眠人卷¶
作筒中信舒為席上珍滑如鋪薤葉冷似卧龍鱗清潤¶
宜承露鮮華不受塵通州炎瘴地此物最闗身¶
　　七言律¶
<pb:KR4h0141_WYG_218-7b>¶
　　　白角簟　　　　　　　　　(唐/)羅　鄴¶
疊玉駢珪巧思長露華煙魄讓清光休揺雉尾當三伏¶
似展龍鱗在一牀髙價不惟標越絶冷紋疑是卧瀟湘¶
杜陵他日重歸去偏稱醉眠松桂堂¶
　　　以竹夾膝寄贈襲美　　　　(唐/)陸龜䝉¶
截得篔簹冷似龍翠光横在暑天中堪臨薤簟閒憑月¶
好向松窗卧跂風持贈敢齊青玉案醉吟偏稱碧荷筒¶
添君野具教多著為著西齋譜一通¶
<pb:KR4h0141_WYG_218-8a>¶
　　　魯望以竹夾膝見寄次韻詶謝¶
　　　　　　　　　　　　　　　(唐/)皮日休¶
圎於玉柱滑於龍来自衡陽翠彩中拂潤恐飛清夏雨¶
叩虚疑貯碧湘風大勝書客裁成簡頗賽谿翁截作筒¶
從此角巾因爾戴俗人相訪若為通¶
　　　白角簟　　　　　　　　　(唐/)曹　松¶
角簟功夫巳到頭夏来全占滿牀秋若言保惜歸華屋¶
祇合封題寄列侯學巻曉冰常怕綻解鋪寒水不教流¶
<pb:KR4h0141_WYG_218-8b>¶
蒲桃錦是瀟湘底曽得王孫價倍酬¶
　　　碧角簟　　　　　　　　　　曹　松¶
細皮重疊織霞紋滑膩鋪牀勝錦茵八尺碧天無㸃翳¶
一方青玉絶纖塵蠅行只恐煙黏足客卧渾疑水浸身¶
五月不教炎氣入滿堂秋色冷龍鱗¶
　　　紙帳　　　　　　　　　　(唐/)徐　夤¶
為笑文園四壁空碎寒深入剡藤中誤懸謝守澄江練¶
自宿嫦娥白兔宮幾疉玉山開洞壑半巖春霧結房櫳¶
<pb:KR4h0141_WYG_218-9a>¶
針羅截錦饒他侈爭及蒙茸煖避風¶
　　　紙被　　　　　　　　　　　徐　夤¶
文采鴛鴦罷合歡細柔輕綴好魚牋一牀明月蓋歸夢¶
數尺白雲籠冷眠披對勁風溫勝酒擁聽寒雨煖於綿¶
五陵年少見皆笑却問儒生直幾錢¶
　　　紙帳次栁子玉韻　　　　　(宋/)蘇　軾¶
亂紋龜殻細相連慣卧青綾恐未便潔似僧巾白氎布¶
煖於蠻帳紫茸氊錦衾速卷持還客破屋那愁仰見天¶
<pb:KR4h0141_WYG_218-9b>¶
但恐嬌兒還惡睡夜深蹋裂不成眠¶
　　　送竹几與謝秀才　　　　　　蘇　軾¶
平生長物擾天真老去歸田只此身留我同行木上座¶
贈君無語竹夫人但隨秋扇年年在莫鬬瓊枝夜夜新¶
堪笑荒唐玉川子暮年家口若為親¶
　　　菊枕　　　　　　　　　　(元/)馬祖常¶
東籬采采數枝霜包裹西風入夢凉半夜歸心三徑逺¶
一囊秋色四屏香牀頭未覺黄金盡鏡裏難教白髮長¶
<pb:KR4h0141_WYG_218-10a>¶
幾度醉来消不得卧收清氣入詩腸¶
　　　蘆花被　　　　　　　　(元/)蘇爾約蘇哈雅¶
採得蘆花不涴塵翠蓑聊復藉為茵西風刮夢秋無際¶
夜月生香雪滿身毛骨巳隨天地老聲名不讓古今貧¶
青綾莫為鴛鴦妒欵乃歌中别有春¶
　　　紙帳　　　　　　　　　　(元/)謝宗可¶
清懸四壁剡谿霜髙卧梅花月半牀繭甕有天春不老¶
瑶臺無夜雪生香覺来虚白神光發睡去清閒好夢長¶
<pb:KR4h0141_WYG_218-10b>¶
一枕總無塵土氣何妨留我白雲鄉¶
　　　蘆花被　　　　　　　　　　謝宗可¶
白似楊花煖似烘纖塵難到黑甜中軟鋪香絮清無比¶
醉壓晴霜夜不融一枕和秋眠落月五更飛夢逐西風¶
誰憐宿鴈江汀冷贏得相思舊恨空¶
　　　竹夫人　　　　　　　　　　謝宗可¶
胷次玲瓏粉黛羞宵征何必抱衾裯應無雲雨三更夢¶
自有冰霜六月秋盡節每曽陳諷刺虚心那解老溫柔¶
<pb:KR4h0141_WYG_218-11a>¶
専房不怕蛾眉妒只恐西風動別愁¶
　　　蘆花褥　　　　　　　　　(元/)吴景奎¶
揺落蒹葭白露霜冰綃覆䕶帶幬張瓊臺積雪和煙凝¶
(去/聲)銀浦流雲入夢香失紖曾憐衣冷落吐茵空染酒淋¶
浪雁聲髣髴瀟湘夜起坐俄驚月一牀¶
　　　鵞毛褥　　　　　　　　　(元/)曹文晦¶
野老鋪陳亦好竒聚毛曽到蔡州池每思疊雪敷雲處¶
尚想眠沙泛浦時坐石未温驚客至累茵雖貴恐神疲¶
<pb:KR4h0141_WYG_218-11b>¶
正宜布被梅花帳豆粥凝香起未遲¶
　　　演法師恵紙帳　　　　　　(元/)張　昱¶
銀燈夜照白紛紛四面光揺白縠文隔枕不聞巫峽雨¶
繞牀惟走剡谿雲風和栁絮何因到月與梅花竟不分¶
塞北江南風景別却思氊帳舊從軍¶
　　　紙帳　　　　　　　　　　(元/)陸景龍¶
谿藤𢷬雪淨無瑕素箔圍風絶可嘉夢入清虚明月照¶
倦逰廣漢白雲遮繭窩春煖浮銀色鮫室宵分散玉華¶
<pb:KR4h0141_WYG_218-12a>¶
警鶴一聲天巳豁老夫詩思繞梅花¶
　　　竹簟　　　　　　　　　　(明/)朱之蕃¶
紋如流水滑如脂一片清光漾碧漪凉思入帷移翠影¶
輕煙縈帳拂霜姿采真湘浦窗間夢寫興淇園枕上詩¶
欲避炎蒸何處是石屏横展對芳池¶
　　　紙帳　　　　　　　　　　　朱之蕃¶
慵飛兔頴厭塗鴉聨向書帷好蔽遮四面輕雲縈柏子¶
一窗斜月映梅花峭寒無隙難容入清夢常安不受譁¶
<pb:KR4h0141_WYG_218-12b>¶
葆得氣完神亦固吴綾蜀錦為誰誇¶
　　　決明甘菊枕　　　　　　　　朱之蕃¶
警枕神勞石枕寒無如藥裹最相安剖来珠蚌光堪掬¶
採積金英秀可餐布被煖香欺錦帳竹牀清氣敵蒲團¶
休論返黑方瞳炯熟寢通宵即大丹¶
　　　其二¶
夢醒化蝶尚蘧蘧腹坦肱横兩足舒青炯雙瞳還映水¶
緑添短髮漸盈梳地鍾靈卉充髙枕天付幽香媚隠居¶
<pb:KR4h0141_WYG_218-13a>¶
供帳從今誇雅麗牀頭閒却讀殘書¶
　　　荅江似孫謝遺錦衾　　　　(明/)程嘉燧¶
曽無文綺贈交歡聊爾同裯戀一寒長枕正思裁十幅¶
髙眠儘可擁三竿休嫌吟苦䝉時汙應笑書癡畫處刓¶
博得新詩酬錦段衙齋傳比練裠看¶
　　　其二¶
故衾何意託交歡得共髙人寤寐寛不分秋風破茅屋¶
從教夜雪滿長安空牀獨枕琴三尺逺札相遺綺一端¶
<pb:KR4h0141_WYG_218-13b>¶
早晩平津誰與報布衣思庇九州寒¶
　　五言絶句¶
　　　竹簟　　　　　　　　　　(唐/)元　稹¶
竹簟襯重茵未忍都令巻憶昨初来日看君自施展¶
　　　閎師自天台見寄石枕　　　(宋/)林　逋¶
斲石自何許枕之懷赤城空廬復蕙帳旦暮白雲生¶
　　七言絶句¶
　　　贈元九文石枕　　　　　　(唐/)劉禹錫¶
<pb:KR4h0141_WYG_218-14a>¶
文章似錦氣如虹宜薦華簪緑殿中縦使凉飇生旦夕¶
猶堪拂拭愈頭風¶
　　　酬靈符秀才恵枕　　　　　(唐/)張　祜¶
八寸黄楊恵不輕虎頭光照簟文清空心想此縁成夢¶
拔劒燈前一夜行¶
　　　欹枕　　　　　　　　　　(唐/)鄭　谷¶
欹枕髙歌日午春酒酣睡足最閒身明明㑹得窮通理¶
未必輸他馬上人¶
<pb:KR4h0141_WYG_218-14b>¶
　　　巳凉　　　　　　　　　　(唐/)韓　偓¶
碧闌干外繡簾垂猩色屏風畫折枝八尺龍鬚方錦褥¶
巳凉天氣未寒時¶
　　　酬人寄簟　　　　　　　　(唐/)魚元機¶
珍簟新鋪翡翠樓泓澄玉水記方流惟應筠扇情相似¶
同向銀牀恨早秋¶
　　　趙子充示竹夫人詩葢凉寢竹器憩臂休膝似¶
　　　　非夫人之職予為名曰青奴并以小詩取之¶
<pb:KR4h0141_WYG_218-15a>¶
　　　　　　　　　　　　　　　(宋/)黄庭堅¶
穠李四絃風拂席昭華三弄月侵牀我無紅袖堪娱夜¶
政要青奴一味凉¶
　　　雜詩　　　　　　　　　　(金/)王良臣¶
道人知我愛禪房淨掃階前紫石牀軟飽三杯風味好¶
脫巾和月臥昏黄¶
　　　序山家幽寂之趣十首(録一/)　(元/)葉　顒¶
一任猿驚野鶴猜老懷笑口要頻開髙眠蕙帳春風煖¶
<pb:KR4h0141_WYG_218-15b>¶
不怕霜聲入枕来¶
　　　楮帳　　　　　　　　　　(元/)鄭允端¶
昔隨阿母上蓬莱香氣如雲拂面来今日夢中猶是見¶
梅花相對一牀開¶
　　　客散　　　　　　　　　　(明/)方太古¶
客散書堂秋日凉山風吹雨葛花香竹牀藤簟茶初熟¶
消受山人午睡長¶
　　　吴越宮詞　　　　　　　　(明/)范　汭¶
<pb:KR4h0141_WYG_218-16a>¶
　千門斜日四窗星山近簾衣分外青侍女夜閒眠不穏¶
　御牀圓枕綴金鈴¶
　　　　華頂　　　　　　　　　　(明/)僧大香¶
　海色迢迢半紫氛娑欏開落夏將分道人清曉下山去¶
　紙被一牀鋪白雲¶
　¶
　¶
　¶
<pb:KR4h0141_WYG_218-16b>¶
　¶
　¶
　¶
　¶
　¶
　¶
　¶
御定佩文齋詠物詩選巻二百十八¶
